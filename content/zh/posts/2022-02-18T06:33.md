+++
title = "绝学无为闲道人"
author = ["无机山人"]
description = "若起精进心。是妄非精进。心若不起妄。精进无有涯。"
date = 2022-02-18T00:00:00-05:00
tags = ["永嘉证道歌"]
categories = ["禅宗"]
draft = false
+++

## 舒州梵天琪和尚注证道歌 {#舒州梵天琪和尚注证道歌}

> 　　绝学无为闲道人。
>
> 　　绝学者。绝世间之学。学无为之学也[^fn:1]。世间之学非出离故也。无为学者。非小乘有为。入大乘无为也。小乘有为非究竟也。学般若菩萨与法冥合。于一切法应无所住[^fn:2]。心无挂碍。得大自在。作而无作。为而无为。故云绝学无为也。闲道人者。与道相应。不与尘劳拘系[^fn:3]。故名为闲。良由一切众生从无始来以至今日。背觉合尘[^fn:4]。于诸前境念念之中。随逐诸尘无有暂舍[^fn:5]。何由出离。学道之人能转万物[^fn:6]。不为万物所转[^fn:7]。目前千差心闲一境。水边林下长养圣胎。看月色以逍遥。听泉声而自在。故云绝学无为闲道人也。


## 南明泉颂永嘉证道歌 {#南明泉颂永嘉证道歌}

> 　　绝学无为闲道人。
>
> 　　云踪鹤态何依托。春深幽鸟不归来[^fn:8]。嵓畔群花自开落[^fn:9]。


## 苏州灵岩妙空佛海和尚注证道歌 {#苏州灵岩妙空佛海和尚注证道歌}

> 　　绝学无为闲道人[^fn:10]。
>
> 　　有无不学。至于无学。谓之绝学[^fn:11]。终日为。而未尝为。谓之无为[^fn:12]。行住坐卧[^fn:13]。透脱情尘。名闲道人[^fn:14]。


## 竺原禅师注证道歌 {#竺原禅师注证道歌}

> 绝学无为闲道人(元来只在者里[^fn:15])。

[^fn:1]: 一得一失
[^fn:2]: 吹起耳边风
[^fn:3]: 自投罗网
[^fn:4]: 阿谁令致
[^fn:5]: 性自劳虑
[^fn:6]: 还落窠臼
[^fn:7]: 犹较些子
[^fn:8]: 西出阳关无故人
[^fn:9]: 满地残红
[^fn:10]: 轻松自在
[^fn:11]: 何必安名
[^fn:12]: 切莫计较
[^fn:13]: 不为所碍
[^fn:14]: 谁与商量
[^fn:15]: 将谓有什么奇特