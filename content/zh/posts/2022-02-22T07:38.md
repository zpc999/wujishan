+++
title = "法身觉了无一物。本源自性天真佛"
author = ["无机山人"]
description = "无一物，天真佛。能于此深信，自然绝学无为闲道人。"
date = 2022-02-22T00:00:00-05:00
tags = ["永嘉证道歌"]
categories = ["禅宗"]
draft = false
key1 = ["elem11", "elem12"]
+++

## 舒州梵天琪和尚注证道歌 {#舒州梵天琪和尚注证道歌}

> 　　法身觉了无一物【什么处去也】。本源自性天真佛【我本眼正】。
>
> 　　以般若智照五蕴皆空【智照也空】。无有一物。无有边表【无智也无得】。无有名字。强名法身也【作甚么死急】。昔太原孚上座为座主时。因讲维摩经至法身义时。免道者在座下听【也有江南客】。乃问座主云。适来讲者是诸佛法身【强名法身也】。那个是座主法身【道什么】。座主云法身岂有二耶【讲得好道理】。道者云。如人说食终不济饥【画饼充饥】。欲了心源以悟为则【放归自己】。师云。某甲说法身义祇如此【闻过则喜】。却请道者为说【肯下人前】。道者云。且辍讲三五日。于空室内静坐体取法身【因师而瞎】。师一依所言。屏息诸缘端居静室【缘心歇处】。早晨忽闻鼓角声瞥然大悟【顿见无生】。云始知本来无物【却把故乡当他乡】。洎合一生空过【何不做个闲道人】。故云法身觉了无一物也。本源自性天真佛者。今若返本皈源不假修证【有人不肯，作止任灭】。始知本来成佛【信他方佛易】。行住坐卧触目遇缘。头头垂示法法齐彰。无非佛事【信本地佛难】。故法灯云。谁信天真佛【外求有相佛】。兴悲几万般【与汝不相干】。蓼花开古岸【嫌个什么】。白鹭立沙滩【独露其身】。露滴庭莎长。云收溪月寒。头头垂示处。子细好生观。


## 南明泉颂永嘉证道歌 {#南明泉颂永嘉证道歌}

> 　　法身觉了无一物。
>
> 　　莹若晴空绝点霞【霞非是霞】。因忆灵山当日事【花非是花】。𢹂筇春径踏残花【剑过多时】。
>
> 　　本源自性天真佛。
>
> 　　目若青莲齿似珂【一页一如来】。未识慈尊须急去【石火电光】。回头鹞子过新罗【汝方刻舟】。


## 苏州灵岩妙空佛海和尚注证道歌 {#苏州灵岩妙空佛海和尚注证道歌}

> 　　法身觉了无一物。本源自性天真佛。
>
> 　　师恐人尚可了法身。故重拈云。法身觉了无一物也。又云。无一物者。非谓去物。盖于物物。当体即空故【所谓物者，即非是物】。即无一物。则触处皆真【是名为物】。无非是道【道什么】。故云。本源自性天真佛【见过于师】。


## 竺原禅师注证道歌 {#竺原禅师注证道歌}

> 法身觉了无一物(唤作一物即不中【拈放一边】)。本源自性天真佛(佛之一字吾不喜闻【如生冤家】)。